<html>
<head>
    <meta http-equiv="X-UA-Compatible" content="IE=edge,chrome=1"/>
    <meta name="viewport" content="width=device-width, initial-scale=1"/>
    <title>Massage by Alek</title>

    <link href="https://fonts.googleapis.com/css?family=Delius+Swash+Caps|Merienda+One|Oregano|Roboto:300,400,500,700|Ruluko" rel="stylesheet">
    <link href="site.css" rel="stylesheet" type="text/css"/>

</head>
<body>
<div class="container relative">
    <div class="nav clearfix">
        <h1><a href="sr.html">Terapija Božanstvene Masaže</a></h1>
        <a href="sta-je.html">šta je</a> -
        <a href="sta-da-ocekujemo.html">šta da očekujemo</a> -
        <a href="sta-leci.html">sta leči</a> -
        <a href="kada-ne.html">kada ne</a> -
        <a href="sve-o-kicmi.html">sve o kičmi</a>
    </div>
    <div class="content">
        <h1>
            VEZBE ZA KIČMU
        </h1>
        <p>
            Bez sumnje, kičma je oslonac tela čoveka. Ko ima zdravu kičmu, uopšte je i
            ne oseća, a čovek koji ima određene probleme i te kako zna koliko je kičma
            važna i kako može da nas spreci da vodimo normalan život.
        </p>
        <p>
            Na sreću, pomoć stiže kroz fizikalnu terapiju, u okviru koje se izvode
            vežbe za kičmu.
        </p>
        <h2>
            VEZBE ZA LUMBALNI DEO KICME
        </h2>
        <p>
            Statistike kažu da oko 20% stanovništva nikada nije imalo bol u leđima koji
            potiče od kičme. Ostalih 80% svetske populacije imalo je to „zadovoljstvo“,
            zbog koga su morali da prekinu svoje uobičajene aktivnosti i da potraže
            pomoć lekara.
        </p>
        <p>
            Kada nam se ipak dogode bolovi, mi dajemo reč sebi da ćemo sve učiniti da
            se to više nikada ne ponovi. Pri tome mislimo da ćemo redovno vežbati, jer
            je to sastavni deo lečenja, ali i najbolja preventiva, upravo iz razloga
            što je stres, hladnoću, fizički napor i mnoge druge faktore rizika u
            svakodnevnom životu nemoguće izbeći.
        </p>
        <p>
            Ali, šta se potom događa? Ljudi su vežbali dok su osećali bolove, jedan deo
            njih još neko vreme, a onda su se svi zajedno vratili starim, lošim
            navikama koje su i doprinele da se pojavi bol, a to je loše držanje leđa,
            dugotrajno sedenje bez promene položaja, ili neredovna ili nikakva fizička
            aktivnost.
        </p>
        <p>
            Ljudi sa problemima sa kičmom, tako žive po starom, a bol se opet neminovno
            vrati, pa se onda svi trude da se prisete vežbi koje su im pomogle. Pomalo
            neozbiljno i neodgovorno prema svom zdravlju, šta kažete?
        </p>
        <h2>
            VEZBE ZA L-S KICMU (LUMBALNI - SAKRALNI DEO KICME)
        </h2>
        <p>
            Postoje program vežbi za leđa, kojima je cilj povećanje pokretljivosti
            kičme, jačanje leđne i trbušne muskulature i dubokih slojeva, stabilizatora
            kičmenog stuba. Ojačavanje leđnih mišića je neophodno, jer setimo se da su
            mišići ti koji drže našu kičmu.
        </p>
        <p>
            Ovakve vežbe se mogu raditi i u preventivnom smislu, da bi se sprečila
            pojava bola u lumbalno-sakralnom delu kičme, ali isto tako i za održavanje
            dobrog zdravstvenog stanja i radne sposobnosti.
        </p>
        <p>
            Bilo kojim poslom da se bavite, ako vas boli kičma, to ćete obavljati veoma
            otežano ili nikako. Najjednostavnije aktivnosti postaju problematične, neki
            fizički napori bivaju nemogući za izvesti.
        </p>
        <p>
            U dogovoru sa vašim fizioterapeutom, sprovodi se individualni program
            vežbi, jer svaki čovek ima različite probleme sa kičmenim stubom.
        </p>
        <h2>
            VEZBE ZA KICMU - ISKUSTVA
        </h2>
        <p>
            Kod bilo kojih vežbi, tako i kod vežbi za kičmu, suština je da se one
            odrade pravilno, jer u suprotnom, željeni efekat će izostati. Kada govorimo
            o vežbama za lumbalnu kičmu, postoji program vežbi uz pomoću kojeg se jača
            pelvitrohanterična muskulatura. Važna napomena je da se vežbe rade na vreme
            (bez brojanja), a pauza između svake vežbe je jedan minut.
        </p>
        <p>
            U tretiranju bola u lumbalnom delu kičme sprovodi se određena terapija.
            Pacijenti su uglavnom nestrpljivi pa primenjuju na svoju ruku razne metode,
            želeći instant rešenje za svoje probleme, koje, nažalost – ne postoji.
        </p>
        <p>
            Kritičan momenat po otklanjanju bola je početak kineziterapijskih procedura
            odnosno – medicinskog vežbanja. Odatle pa nadalje, kompletan oporavak
            zavisi od pacijenta. Jer, pacijent je taj koji vežba i time čini da mu bude
            bolje.
        </p>
        <p>
            Stoga, kada znamo da vežbanje pomaže da se rešimo bola i njegovog ponovnog
            pojavljivanja, trebalo bi redovito vežbati. Jer, naš oporavak zavisi od
            nas.
        </p>
        <h2>
            KAKO LECITI DISKUS HERNIJU?
        </h2>
        <p>
            Postoji mnogo promena koje se mogu javiti na kičmenom stubu, a sve do jedne
            nam onemogućavaju da obavljamo svakodnevne aktivnosti kao i do sada, pri
            čemu i sam kvalitet života opada.
        </p>
        <p>
            Prema nekim istraživanjima, oko 80% svetske populacije pati od diskus
            hernije, ili oštećenja diskusa u kičmi, koje nastaje usled degenerativnih
            promena ili povreda, pa tako ovo oboljenje predstavlja najrasprostranjeniju
            bolest savremenog doba.
        </p>
        <p>
            Zbog savremenog tempa života i navika koje imamo, diskus hernija je sve
            češća kod mladih osoba.
        </p>
        <p>
            Da bi se diskus hernija izlečila, potrebno je izbegavati napore i pokrete
            koji pogoršavaju stanje, a samo lečenje traje veoma dugo. Najčešći način
            lečenja je fizikalna terapija koja deluje na bolno mesto, na taj način što
            poboljšava funkciju kičme.
        </p>
        <p>
            Prilikom primena terapije dolazi do primetnog učinka u kratkom roku, što
            sve dovodi do značajnog smanjenja bola, ali i povećanja pokretljivosti.
            Kada se završi sa kompletnom terapijom, pacijent može osećati da je bol
            sasvim nestao, a on postao ponovo potpuno pokretan.
        </p>
        <p>
            Cilj lečenja diskus hernije jeste da pacijenti mogu bez tegoba da se vrate
            obavljanju svojih svakodnevnih radnih i životnih aktivnosti.
        </p>
        <h2>
            SKOLIOZA
        </h2>
        <p>
            Skolioza je narodskim rečnikom kazano – kriva kičma. Može biti iskrivljena
            u gornjem delu, lumbalnom delu, ili čak dvostruko kriva. Medicinskim
            jezikom rečeno, skolioza je trodimenzionalni deformitet kičmenog stuba, i
            predstavlja bočno krivljenje kičme, koje može biti praćeno rotacijom
            pršljenova pa samim tim i deformacijom grudnog koša. Zbog svega toga,
            karlica može biti loše centrirana kao i ramena.
        </p>
        <p>
            Iz tog razloga se javlja neravnoteža koja pogađa čitavo telo, i sve pokrete
            od stajanja, sedenja, ležanja. Skolioze mogu biti strukturalne i
            funkcionalne. Kod prvopomenutih, kičma se savija u stranu, ali i pršljenovi
            rotiraju povlačeći za sobom i rebra. Kao posledica svega ovoga javlja se
            grba – gibus. Kao što smo naveli, postoji i dupla, takozvana S skolioza.
        </p>
        <h2>
            LECENJE SKOLIOZE
        </h2>
        <p>
            Skolioza je medicinski naziv za krivu kičmu, takođe izuzetno
            rasprostranjeno oboljenje kičmenog stuba.
        </p>
        <p>
            Ovo je progresivno oboljenje, odnosno krivina kičme će vremenom postati
            veća, ukoliko se ne primeni lečenje. Skolioza se najčešće javlja tokom
            rasta dece, između 10. i 17. godine života, pa se po završetku rasta
            skolioza ponekad delimično stabilizuje. Usled naglog rasta, neki leđni
            mišići ostaju kraći sa jedne strane, dok su sa druge strane duži, što
            uzrokuje da se kičma savija i krivi celom dužinom leđa, pri čemu se
            formiraju krivine u obliku slova S.
        </p>
        <p>
            Ako ovaj tekst čitate sedeći za laptopom, zapitajte se, koliko vi zapravo
            sedite u toku dana? Skolioza upravo nastaje zbog prekomernog sedenja, jer
            dok sedimo pritisak na kičmu sa karličnog dela je 2,5 puta veći nego kad
            stojite, što bi značilo da ukoliko sedite po ceo dan, vaša kičma se skoro
            tri puta više oštećuje nego kad biste stajali ili kada biste bili u
            pokretu.
        </p>
        <p>
            Kada govorimo o lečenju skolioze, važno je da se zaustavi napredovanje
            deformiteta, kao i da se postignuta korekcija održava. Postoji
            konzervativno i hirurško lečenje, koje se obično uzima kao poslednja
            opcija.
        </p>
        <h2>
            KIFOZA
        </h2>
        <p>
            Drugačije rečeno, kifoza je grbavost. To je zapravo, povećanje normalne
            krivine kičmenog stuba, i najčešće ćemo je zateći u grudnom delu kičme.
            Kifoza je obično izazvana lošim navikama kao što su nepravilno i dugotrajno
            sedenje, a njene posledice su pojava bola, u vratnoj i rameno-lopatičnoj
            regiji, što sve uzrokuje nemogućnost dugotrajnog održavanja uspravnog
            položaja, a to vodi smanjenju kvaliteta života.
        </p>
        <p>
            Kako izgleda osoba koja pati od kifoze? Glava je savijena napred, ramena su
            joj povijena, podignute su krilaste lopatice, leđni deo je pogrbljen,
            stomak je slab i mlitav a krsni deo je previše izvijen.
        </p>
        <h2>
            LORDOZA
        </h2>
        <p>
            Lordoza bi značila previše izvijen vratni i / ili krsni deo kičme.
            Lordotično držanje tela je poremećaj koji predstavlja povećanje krivine,
            veće od fiziološke, u smeru ka napred. Lordoza i kifoza su često udružene.
        </p>
        <h2>
            VEŽBE ZA KIČMU
        </h2>
        <p>
            Sada kada smo se upoznali sa najčešćim problemima kičmenog stuba,
            pročitajmo i kako možemo pomoći sebi. Kineziterapija prestavlja lečenje uz
            pomoć pokreta, dok je korektivna gimnastika njen sastavni deo.
        </p>
        <p>
            Smisao je da se ciljanim vežbama deluje na ispravljanje deformiteta i lošeg
            držanja kao i na preveniranje pojave tih problema. Postoje deformiteti kao
            što su ispupčene ili udubljene grudi, ravna leđa, X ili O noge, ravna
            stopala, međutim, među najčešćim su ipak deformiteti kičmenog stuba.
        </p>
        <p>
            Primenom korektivnih vežbi kod lečenja i prevencije promena na telu čoveka,
            postižu se dugotrajni rezultati. Bol u leđima nestaje, koriguje se
            posturalna asimetrija, smanjuje se ugao krivine a u nekim slučajevima to je
            moguće i kod starijih osoba.
        </p>
        <p>
            Korektivne vežbe su posebno planirane i predstavljaju kontrolisan sistem
            vežbi, i njima se dobija ravnoteža između suprotnih mišićnih grupa, pa čak
            i strana tela. Najbitnije je da se postiže trajno poboljšanje pravilnog
            držanja tela, kao i kontrole tela u prostoru (svesnost tela).
        </p>
        <h2>
            KOREKTIVNE VEŽBE – ISKUSTVA
        </h2>
        <p>
            Fizioterapeut će obratiti naročitu pažnju na centriranje i stabilizaciju
            tela, dok korišćenje nestabilnih podloga kao što su lopte ili balanseri,
            doprinosi još boljim rezultatima prilikom poboljšavanja pravilnog držanja.
        </p>
        <p>
            Jačanje oslabljenih mišića trupa dovodi do veće stabilnosti kičme, a
            istezanje skraćenih mišića uzrokuje poboljšanje držanje tela.
        </p>
        <h2>
            LECENJE DISKUS HERNIJE
        </h2>
        <p>
            Svi smo čuli za diskus herniju i svi znamo da se radi o kičmi. Ovo
            oboljenje kičmenog stuba se najčešće javlja između tridesete i pedesete
            godine života, a razlog za to je što prirodni proces starenja počinje još u
            ranoj mladosti. Nije neobično da diskus herniju zateknemo i kod mlade osobe
            od recimo, dvadesetak godina.
        </p>
        <h2>
            DISKUS HERNIJA LUMBALNOG DELA KIČME
        </h2>
        <p>
            Simptomi oboljenja mogu biti najpre bol u donjem delu leđa, trnjenje ili
            bol koji se spušta niz nogu čak do malog prsta na stopalu, bol u kolenu ili
            oko njega, javlja se slabija kontrola mokrenja, slabija kontrola stopala,
            seksualna disfunkcija, žarenje nogu ili osećaj hladnoće u nogama, javljaju
            se i bolovi pri pokretanju trupa kao što je istezanje, naginjanje,
            savijanje, rotiranje, prisutan je bol u listovima, i celokupno držanje tela
            je iskrivljeno.
        </p>
        <h2>
            SIMPTOMI DISKUS HERNIJE VRATA
        </h2>
        <p>
            Znaci oboljenja se razlikuju u zavisnosti o kom delu kičme se radi, da li o
            lumbalnom ili o vratnom delu kičme. Ovde ćemo zateći bolove u rukama i
            ramenima, bolne i ograničene pokrete vrata, trnjenje ruku i prstiju,
            zujanje u ušima, pojavu glavobolja i migrena, bolove između lopatica,
            malaksalost, vrtoglavicu i mučninu, a ukoliko se desi kontakt sa kičmenom
            moždinom, javiće se problemi sa celim telom.
        </p>
        <h2>
            KAKO SE LEČI DISKUS HERNIJA?
        </h2>
        <p>
            Drugačiji naziv je hernija diska, i leči se konzervativno, a to je upotreba
            analgetika, odnosno, lekova za smanjenje bola i upale, relativnim
            mirovanjem, hlađenjem u predelu krsta (ne grejanjem, jer može doći do još
            jače upale živca i snažnijih bolova).
        </p>
        <p>
            Lečenje se izvodi i fizikalnim agensima kao što su laser, magnet, struja, a
            tek po smirivanju bolova primenjuju se kineziterapija i hidroterapija,
            odnosno vežbe na suvom i u vodi. Kada govorimo o tome koliko traje lečenje
            diskus hernije, to je period od nekoliko nedelja do nekoliko meseci.
        </p>
        <h2>
            LEČENJE DISKUS HERNIJE – ISKUSTVA
        </h2>
        <p>
            Diskus hernija nastaje i usled preteranog opterećenja i nedovoljnog
            rasterećenja kičme. Ishrana diskova funkcioniše po principu sunđera, jer
            nemaju krvne sudove, u uspravnom položaju povećava se pritisak u njima i
            istiskuju se štetne materije, dok se pri ležanju ili sedenju s naslonom pod
            uglom od 45 stepeni taj pritisak smanjuje i hranljive materije ulaze u
            diskove.
        </p>
        <p>
            Tempo savremenog života je takav da najveći broj ljudi ili previše sedi ili
            previše stoji, a pri tome se kičma slabo rasterećuje, što sve dovodi do
            bržeg propadanja diskova usled njihove loše ishrane. Loše držanje tela,
            gojaznost i pušenje, takođe negativno utiču, uz nedostatak fizičke
            aktivnosti, mišići postaju slabi, a zna se da oni drže kičmu.
        </p>
        <p>
            Diskus hernija se može i operisati, ukoliko su tegobe izražene da
            konzervativno lečenje ne može dati željene rezultate. Postoji i hitno
            operativno lečenje, kada pacijent ima slabost u nogama, nemogućnost
            uriniranja i defekacije, ili nemogućnost zadržavanja istih; simptomi su i
            mišićna slabost, odnosno nemogućnost hoda na prstima ili petama jedne noge.
        </p>
        <p>
            Operacija uvek sa sobom nosi određeni rizik, pa je potrebno da učinimo sve
            da do nje ne dođe, odnosno, čuvanje kičme i redovno vežbanje doprineće
            tome. Dobra vest je da većina ljudi usvoji to pravilo, pa se operacija
            diskus hernije, u većini slučajeva, blagovremeno izbegne.
        </p>
        <h2>
            SPONDILOZA LECENJE
        </h2>
        <p>
            Ako čujete osobu nešto starije dobi, kako se žali na bolove u vratu, vrlo
            je moguće da se radi o spondilozi. Spondiloza vratne kičme je poremećaj
            koji je obično povezan sa starenjem, a koji pre svega utiče na zglobove u
            vratu.
        </p>
        <h2>
            KAKO NASTAJE SPONDILOZA?
        </h2>
        <p>
            Možda imate ovo oboljenje ili sumnjate da postoji kod vas, pa ćemo ukratko
            objasniti kako nastaje. Ono se razvija kao rezultat habanja hrskavice i
            kosti u vratnom delu kičme. Kao što smo rekli, pogađa uglavnom stariju
            populaciju, ali isto tako može biti izazvana i nekim drugim faktorima.
        </p>
        <h2>
            KOJI SU DRUGI NAZIVI ZA SPONDILOZU?
        </h2>
        <p>
            Poznata je i kao spondiloza vratnog dela kičme, okoštavanje vrata,
            okoštavanje vratne kičme, cervikalni osteoartritis, cervikalna spondiloza.
        </p>
        <h2>
            ŠTA SU UZROCI SPONDILOZE?
        </h2>
        <p>
            Uzroci spondiloze su degenerativne promene na pršljenovima i diskovima,
            koji se pogoršavaju starenjem. Te promene su dehidracija diskova, diskus
            hernija, razvoj koštanih trnova (izraslina), krutost ligamenata.
        </p>
        <p>
            Diskovi između pršljenova postaju suvi i počnu se skupljati, najčešće u
            vreme kada osoba uđe u četrdesete godine, i na taj način se smanjuje
            dejstvo diskova kao „jastučića“ između kostiju u vratu. Kako starimo,
            diskovi mogu razviti pukotine. Na taj način se diskovi mogu iskriviti ili
            se javlja hernija, odnosno pomeranje diskova iz međupršljenskog prostora.
        </p>
        <p>
            Koštane izrasline čine dodatni pritisak na kičmenu moždinu i nerve, što sve
            znači da ćemo osećati bolove u zglobovima. Može se dogoditi da imate
            otežano pomeranje vrata ili da prilikom njegovog pomeranja osećate bol.
        </p>
        <h2>
            KOJI SU SIMPTOMI SPONDILOZE?
        </h2>
        <p>
            Interesantno je da se simptomi mogu javiti iznenada ili se razvijaju
            postepeno. Po intenzitetu, kreću se od blagih do ozbiljnih.
        </p>
        <p>
            Prvi i osnovni simptomi su bol i ukočenost vrata. Može da se javi i bol iza
            plećke. Ljudi se takođe žale i na bolove duž ruku i prstiju. Bol koji
            osećaju povećava se pri sedenju, stajanju, kijanju, kašljanju ili kada
            osoba naginje vrat unazad.
        </p>
        <p>
            Drugi simptomi su i glavobolja u potiljačnom delu glave, te peckanje ili
            utrnulost, koji se osećaju u rukama i ramenima, ali se mogu javiti i u
            nogama.
        </p>
        <h2>
            KAKO SE LEČI SPONDILOZA?
        </h2>
        <p>
            Ovo je nešto što sve nas najviše zanima – kako da pomognemo sebi? Lečenje
            vodi ka tome da se ublaže bolovi, potom smanji rizik od trajnog oštećenja,
            i da se omogući osobi da vodi normalan život.
        </p>
        <p>
            Ako vam je dijagnostikovana spondiloza, najpre ćete biti upućeni na
            fizikalnu terapiju. Ona će mišiće vrata i ramena učiniti jačim, i
            istovremeno pomaže da se oni protežu. Fizioterapeut može da primeni i
            trakciju vrata, što znači upotrebu tegova da se poveća prostor između
            vratnih zglobova, i ublaži pritisak na diskove, kao i nerve vratnog dela
            kičme. Kao rezultat svega, osetićete smanjenje ili nestanak bola.
        </p>
        <p>
            Takođe, spondiloza se može lečiti i upotrebom medikamenata. Tako se koriste
            lekovi protiv bolova, odnosno nesteroidni i anti-inflamatorni lekovi, potom
            mišićni relaksanti koji leče spazam mišića, kortikosteroidi u vidu
            steroidnih injekcija za bolove, ali i lekovi protiv epilepsije da bi se
            ublažio bol izazvan oštećenjem nerva, kao i antidepresivi.
        </p>
        <p>
            Dobra vest jeste da opisani načini lečenja najščešće daju željene rezultate
            pa nije potrebno hirurško lečenje. Ipak, nekada se mora pribeći i ovoj
            metodi.
        </p>
        <p>
            To se dešava u situacijama kada je stanje pacijenta ozbiljno, i kada on
            nije odreagovao na prethodne mere lečenja. Operacija može značiti
            uklanjanje dela pršljena, diskova ili koštanih izraslina, a sve iz razloga
            da bi se stvorilo više mesta za kičmenu moždinu i nerve.
        </p>
        <p>
            Ako ste u ovom tekstu prepoznali neke simptome koje i sami imate, dobro je
            da se obratite terapeutu kako bi se izvršile potrebne pretrage, te ukoliko
            postoji dijagnoza spondiloze, da se pravovremeno započne sa terapijom
        </p>
        <h2>
            ŠTA JE SKOLIOZA
        </h2>
        <p>
            Imati skoliozu, znači imati krivu kičmu. Ona može biti prisutna na par
            načina, kao što je kada se kičma iskrivi na levu ili desnu stranu, u obliku
            slova C, ili je dvostruko kriva, u obliku latiničnog slova S.
        </p>
        <p>
            Često ćemo je susresti kod dece, i to u najranijem uzrastu, ali se može
            dogoditi da se pojavi kada dete „izdžiglja“ odjednom, odnosno u fazama
            intenzivnog rasta. Pogađa decu u pubertetu ali i po završetku rasta.
            Naravno, skolioza je prisutna i kod odraslih osoba.
        </p>
        <h2>
            DA LI JE SKOLIOZA NASLEDNA?
        </h2>
        <p>
            Možda vaše dete ima skoliozu i sada se vi pitate da li ste možda „krivi“ za
            to? Lekari kažu, na osnovu iskustava i istraživanja, da ako je kod jednog
            od roditelja ili kod oboje, bio prisutan neki deformitet kičmenog stuba,
            velika je verovatnoća da će i dete imati takav problem.
        </p>
        <p>
            Ako već znate da kod vas postoji predispozicija da se genetski prenese na
            dete vaš zdravstveni problem, u tom slučaju je neophodno da se prati rast
            kičmenog stuba od najranijeg uzrasta, pa ako se primete neke promene,
            trebalo bi pravovremeno reagovati.
        </p>
        <h2>
            ŠTA SU UZROCI SKOLIOZE?
        </h2>
        <p>
            Ono što nije baš ohrabrujuća vest, to je da skolioza u najvećem broju
            slučajeva ima nepoznate uzroke, njeno napredovanje je nepredvidivo, što
            lečenje čini prilično težim. Ukoliko postoji bilo kakav problem na
            zglobovima i mišićima na rođenju, kao i u toku prve godine života, i ako
            sve to nije na vreme i u potpnosti sanirano, kao posledica se može javiti
            deformitet kičme.
        </p>
        <p>
            Uzroci skolioze su i nepravilno sedenje ili loše držanje tela, u velikom
            broju slučajeva.
        </p>
        <h2>
            KAKO PRIMETITI SKOLIOZU KOD DETETA?
        </h2>
        <p>
            Fizijatar će dete posmatrati bez odeće, leđima okrenuto. Pogledaće visinu
            ramena, jer je moguće da jedno rame bude niže, a samim tim i lopatica sa te
            strane je niža. U odnosu na drugu, malo je odvojena.
        </p>
        <p>
            Lekar će rukom pratiti pršljenove i može uočiti da nisu u ravnoj liniji.
            Može biti prisutna i asimetrija trouglova stasa. To je prazan prostor
            između ruku i struka, koji bi trebalo da bude u obliku trougla, pa ukoliko
            ne postoji deformacija, oni su simetrični.
        </p>
        <p>
            Fizijatar će pogledati i simetriju rebarnih lukova, i to tako što će se
            dete saviti u napred, kao da hoće rukama da dodirne stopala. Ako se javi
            izbočina u nivou rebara, a posebno ako je jednostrana, znak je verovatnog
            prisustva skolioze.
        </p>
        <h2>
            KAKO SE LEČI SKOLIOZA?
        </h2>
        <p>
            Naravno, skolioza je prisutna u svim dobima života, sa tom razlikom što kod
            dece, koja su još u razvoju, može da se i u potpunosti koriguje. Kada se
            radi o deci, ortoped ili fizijatar će na osnovu kliničke slike, uzrasta
            deteta kao i napredovanja deformiteta odrediti i način lečenja.
        </p>
        <p>
            Za lečenje skolioze, nevezano za godine, rade se ciljane korektivne vežbe.
            One se moraju izvesti pravilno, kako bi imale efekta, i zbog toga se rade
            pod nadzorom fizioterapeuta. Vežbe se mogu raditi svakodnevno, a povremeno
            će se izvoditi kompletna terapija namestanja kicme, karlice I kuka.
        </p>
        <p>
            Takođe može pomoći i plivanje i to leđnim stilom, ali se i to vrši uz
            stručni nadzor.
        </p>
        <p>
            Sledeća opcija u lečenju skolioze jeste nošenje ortopedskog midera.
            Jednostavno, kada je kičma kriva, nju nije lako ispraviti, pa će dete uz
            program vežbi, nositi i ovo ortopedsko pomagalo.
        </p>
        <p>
            Interesantno je da za razliku od drugih deformiteta kičmenog stuba,
            skolioza zahteva individualan pristup svakom pacijentu, naročito kada se
            radi o deci. Za uspešno saniranje krive kičme, nephodno je da timski deluju
            roditelji i terapeut.
        </p>
        <p>
            U nekim najtežim slučajevima, kada korektivne vežbe, plivanje, nošenje
            ortopedskog midera, nisu dali rezultate, ili kada je krivina kičmenog stuba
            toliko velika, obično se savetuje operacija.
        </p>
        <h2>
            ŠROT METODA LEČENJA SKOLIOZE
        </h2>
        <p>
            Ovo je još uvek alternativna metoda lečenja skoliotične kičme, ali se
            smatra veoma uspešnom. Šrot metoda je fizioterapeutski tretman koji koristi
            izometrijske vežbe (mišićne kontrakcije bez pokreta), i vežbe za jačanje i
            istezanje asimetrične muskulature.
        </p>
        <p>
            Za svakog pacijenta ponaosob se određuje program vežbi, koji je prilagođen
            samo njegovom problemu. Šrot metodom se vrši posturalna korekcija, odnosno
            ispravlja se telo u prostoru, pa se tek onda aktiviraju mišići. Vežbe se
            rade pred ogledalom, dok je rotaciono disanje novina u terapijskom tretmanu
            skolioza, i ono uz druge elemente tretmana dovodi do ispravljanja trupa.
        </p>
        <br>

    </div>

    <div class="footer">
        Alek Stošić
        <br><br>
        e-mail: <a href="mailto:alek.stosic2@gmail.com">alek.stosic2@gmail.com</a><br><br>
        Slovenija: +386 41 553 781<br><br>
        Srbija: +381 62 628 379
        <br><br><br><br>
    </div>
</div>


</body>
</html>